Spaghete carbonara reteta autentica italiana. Paste carbonara dupa reteta originala, facute asa cum scrie la carte, cu guanciale, parmezan sau pecorino si oua. Savoarea aparte este data de piperul proaspat macinat care se adauga din belsug, fara insa sa acoperim gustul preparatului in sine.

La noi reteta de spaghetti alla carbonara este maltratata in fel si chip, chiar si in localurile cu pretentii. Doar asa cum trebuie nu prea se face. Se adauga smantana (ba chiar porcarie vegetala), afumatura tip bacon apoi se lasa tigaia cu sos pe foc si ouale ajung omleta… o curata blasfemie.

DESPRE PASTA A LA CARBONARA – ISTORIC SI VARIATUNI ACCEPTATE
Originea acestor paste este undeva la mijlocul secolului XX, prima atestare datand din 1950. Originea este discutata, una din teorii arata ca ar fi mancarea minerilor (carbunarilor) din Apenini, altii sustin ca si-ar avea originea intr-un local din Roma, ba chiar ca a fost mancat de aliatii americani in cel de-al doilea Razboi Mondial, mai ales ca nu exista vreo reteta scrisa pana prin 1950. In „Cucina Italiana” a lui Ada Boni din 1930 inca nu este inscrisa aceasta reteta. (sursa).

Pana si in Italia reteta poate diferi in functie de zona, insa nu sensibil. Un lucru insa e cert: pastele se fierb exact cat scrie pe ambalaj (8 minute scrie – 8 minute se fierb) ca sa ramana al dente, se accepta pancetta sau guanciale (in niciun caz bacon sau kaiser), ouale pot fi intregi sau doar galbenusuri (sau mix), branza poate fi pecorino romano (cascaval de oi) sau parmezan dar NU SE PUNE SMANTANA!

paste carbonara reteta originala italiana

In ceea ce priveste branza folosita, de regula se foloseste parmezan, dar in sud si la Roma se foloseste pecorino proaspat sau maturat.

Reteta este extrem de rapida si extrem de simpla. Cheia succesului este timingul, adica pregatirea la timp a tuturor ingredientelor. Eu am pus pastele la fiert si abia apoi m-am apucat de prajit sunca. In fix 8 minute totul este gata. Pe cand ies pastele din oala si guanciale e prajit si ouale sunt pregatite. Este aiurea sa te pui sa reincalzesti cubuletele de guanciale care s-au sleit intre timp ca se usuca si mai tare. Deci, mare atentie la cum va impartiti timpul!

Iata si reteta video prezentata de un bucatar italian autentic, Antonio Carluccio, unul dintre mentorii lui Jamie Oliver. Daca nici el nu stie sa faca spaghetti a la carbonara… atunci cine?